<h2>Metodika k analýze hlasování Poslanecké sněmovny</h2>
<h4>Kritéria výběru hlasování</h4>
<p style="text-align: justify">Cílem výběru je postihnout všechna významná hlasování ve prospěch zdravějšího prostředí pro život lidí (ochrana přírody a životního prostředí) a jejich možnost si své prostředí chránit (účast veřejnosti na rozhodování). V některých případech nelze najít věcné argumenty pro rozhodnutí, zda konkrétní hlasování v důsledku životnímu prostředí pomůže či nikoliv. Taková hlasování pochopitelně z hodnocení vyřadíme. Ale ani ta zbývající nelze všechny automaticky do hodnocení zařadit. Jednotlivá hlasování totiž mají různý – větší či menší - faktický dopad. Někdy jde o veřejně silně sledovaný principiální konflikt o klíčové ekologické opatření, jindy naopak o minimální technickou úpravu, povinnou implementaci evropské směrnice, formální ratifikaci schválené smlouvy či přijetí pravidelné vládní zprávy. O jednom zákonu navíc může – podle situace – proběhnout jedno, ale také několik desítek hlasování. Prostý součet významných hlasování s těmi nepodstatnými by vedl ke zkreslení výsledku. Proto pro finální hodnocení vybírá ZK společně se svými členskými organizacemi taková hlasování, kde lze očekávat dopad na kvalitu životního prostředí.</p>
<h4>Metodika hodnocení</h4>
<p style="text-align: justify">Do finálního výběru zařazujeme jen taková hlasování, kde můžeme – z pohledu ekologických organizací (členů ZK) - určit prospěšnost jednotlivých hlasů pro životní prostředí. U každého poslance či poslankyně sečteme počet hlasů, které využil či využila ve prospěch životního prostředí. Můžeme tak sestavit tabulku poslanců, kteří životnímu prostředí svými hlasy prospěli nejvíce a naopak nejméně. Stejně hodnotíme jednotlivé poslanecké kluby. Vycházíme přitom z celkového množství hlasů, jež měla daná strana u vybraných hlasování k dispozici, a spočítáme, kolik z nich využila z hlediska životního prostředí prospěšně.</p>
<h4>Postup hodnocení</h4>
<p style="text-align: justify">Výběr hlasování probíhá v několika kolech. Legislativní centrum ZK na základě legislativního monitoringu a legislativního servisu pro členské organizace průběžně shromažďuje návrhy konkrétních hlasování. Před vlastním hodnocením LC vezme tento materiál, doplní jej o náměty získané např. z tiskových zpráv členských organizací, z mediálních výstupů aj. s cílem postihnout všechna významná ekologická hlasování. Vzniklý návrh vybraných hlasování (opatřených vždy krátkým zdůvodněním) pošle LC ZK členským organizacím (aktuálně e-mail list legislativa) k připomínkám. Finální přehled hlasování po zapracování připomínek zpracuje LC – doplní konkrétní odkazy, finalizuje popisné texty, vytvoří (od minulého hodnocení) také přílohu s popisem nevybraných hlasování, doplní „Shrnutí“, upraví grafickou podobu a pošle do dalšího kola připomínkování členským organizacím. Na základě „Shrnutí“ pak ZK navrhne tiskovou zprávu a provede její připomínkování členskými organizacemi. Výsledné hodnocení je poté zveřejněno ve formě TZ + příloha, případně proběhne ještě tisková konference.</p>
